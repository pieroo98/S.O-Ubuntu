Tuttavia, perché voi intendiate da dove sia nato tutto questo errore, di quelli che incolpano 
il piacere ed esaltano il dolore, io spiegherò tutta la questione, e presenterò le idee espresse 
dal famoso esploratore della verità, vorrei quasi dire dal costruttore della felicità umana. 
Nessuno, infatti, detesta, odia, o rifugge il piacere in quanto tale, solo perché è piacere, 
ma perché grandi sofferenze colpiscono quelli che non sono capaci di raggiungere il piacere attraverso
la ragione; e al contrario, non c'è nessuno che ami, insegua, voglia raggiungere il dolore in se 
stesso, soltanto perché è dolore, ma perché qualche volta accadono situazioni tali per cui attraverso 
la sofferenza o il dolore si cerca di raggiungere un qualche grande piacere. Concentrandoci su casi 
di piccola importanza: chi di noi intraprende un esercizio ginnico, se non per ottenerne un qualche
vantaggio? E d'altra parte, chi avrebbe motivo di criticare colui che desidera provare un piacere 
cui non segua nessun fastidio, o colui che fugge un dolore che non produce nessun piacere?
Al contrario, però, noi con indignazione denunciamo e riteniamo meritevoli di odio quelli che, 
rammolliti e corrotti dai piaceri del momento, accecati dal desiderio, non prevedono a quali dolori
e a quali sofferenze andranno incontro, e uguale colpa hanno quelli che abbandonano i propri doveri
per pigrizia d'animo, cioè per evitare le fatiche e i dolori. Certamente è facile e rapido 
distinguere questi casi. Infatti nel tempo libero, quando abbiamo tutta la nostra possibilità di
scegliere e niente ci ostacola dal fare ciò che ci piace di più, bisogna accogliere ogni piacere 
e respingere ogni dolore. Ma in altri momenti, o nei doveri inevitabili o negli obblighi che ci 
vengono dalle circostanze, spesso accadrà che si debba respingere il piacere e accogliere il fastidio.
E così il saggio si regola scegliendo tra questi atteggiamenti, facendo in modo che o – respingendo 
il piacere – ne ottenga di più grandi, o – sopportando il dolore – ne eviti di peggiori.
